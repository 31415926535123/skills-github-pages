
<html lang="zh">
<head>
<meta charset="utf-8"/>
<title>卫庄公</title>
</head>
<body>
<p>卫庄公娶于齐东宫得臣之妹，曰庄姜，美而无子，卫人所为赋硕人也，又娶于陈，曰厉妫，生孝伯，早死，其娣戴妫，生桓公，庄姜以为己子，公子州吁，嬖人之子也，有宠而好兵，公弗禁，庄姜恶之，石碏谏曰，臣闻爱子，教之以义方，弗纳于邪，骄奢淫泆，所自邪也，四者之来，宠禄过也，将立州吁，乃定之矣，若犹未也，阶之为祸，夫宠而不骄，骄而能降，降而不憾，憾而能眕者，鲜矣，且夫贱妨贵，少陵长，远间亲，新间旧，小加大，淫破义，所谓六逆也，君义，臣行，父慈，子孝，兄爱，弟敬，所谓六顺也，去顺效逆，所以速祸也，君人者，将祸是务去，而速之，无乃不可乎，弗听，其子厚与州吁游，禁之不可，桓公立，乃老。
</p>
</body></html>
